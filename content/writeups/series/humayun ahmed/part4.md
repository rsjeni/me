---
title: 'Humayun Ahmed'
date: 2018-11-18T12:33:46+10:00
draft: false
icon: 'writeups/writeups-icon1.png'
featured: true
weight: 100
author: 'Razia Sultana Jeni'
tags: ["humayun ahmed"]
categories: ["series"]
heroHeading: 'হুমায়ুন আহমেদ'
heroSubHeading: '৪র্থ পর্ব'
heroBackground: 'https://source.unsplash.com/tjX_sniNzgQ/1600x400'
thumbnail: 'https://source.unsplash.com/tjX_sniNzgQ/400x300'
images: ['https://source.unsplash.com/random/400x600/?nature', 
'https://source.unsplash.com/random/400x300/?travel','https://source.unsplash.com/random/400x300/?architecture','https://source.unsplash.com/random/400x600/?buildings','https://source.unsplash.com/random/400x300/?city','https://source.unsplash.com/random/400x600/?business']
---
৪

কথাটা গতকাল মাকে জানিয়েছি। ব্যাপারটা বেশ কয়েকদিন ধরেই মাথায় ঘুরছিল। বিশেষ করে নাম পাল্টাবার পরেও যখন কলমে লেখা আসছিল না, তখন খুঁজতে শুরু করি, দৃশ্যমান আর আর কোন ঘাটতি আছে কি না। অ্যাটলিস্ট যেসব ব্যাপার এডিট করা সম্ভব। কিন্তু তেমন কিছু পেলাম না। বাবা, মার নাম পাল্টাবার ব্যাপার ছিল না। 

হুমায়ুন সাহেবরা পাঁচ ভাই বোন হলেও, আমি একা। আর এখন সেই কলেবরের পরিবার তৈরি সম্ভব না। 

এমন সময় মাথায় ব্যাপারটা আসে। আমি কেন শুধু শুধু তাঁকে ফিজিক্যালি রেপ্লিকেট করতে চাইছি। আই স্যুড ট্রাই টু রেপ্লিকেট দ্যা এনভাইরনমেন্ট। সাহিত্য প্রতিভা হয়তো তাঁর ছিল, বাট সেটা আরও সমৃদ্ধ হয়েছে পারিপার্শ্বিকের জন্য। যে পরিবেশে তিনি বড় হয়েছেন, যেসব অভিজ্ঞতা জড়ো করতে করতে তাঁর লেখক সত্ত্বা পূর্ণাঙ্গ রূপ পেয়েছে, রেপ্লিকেট করলে সেসব করা উচিৎ। 

কাল যখন মা ছা নিয়ে আমার ঘরে এলেন, তখন কথাগুলো মা কে জানালাম। বললাম, হুমায়ুন আহমেদের লেখক হয়ে ওঠার পেছনে তাঁর নানা বাড়ীর একটা ভূমিকা রয়েছে। প্রায়ই তাঁর লেখায় নেত্রকোনা আসে। সেখানকার পটভূমিকা প্রায়ই তিনি ইউজ করেন। সেখানকার ভাষা, সেখানকার কালচার, এসব ব্যাপার সাবকনসাসলি তাঁর মনে জায়গা করে নিয়েছিল। আর তাই, হুমায়ুন আহমেদ হতে হলে, আমাকেও এমন কিছু অভিজ্ঞতার ভেতর দিয়ে যেতে হবে।

কথাগুলো শুনে মা যে সহজ সলিউশানটা দিলেন সেটায় মন কেন যেন সায় দিল না। মা বললেন, 

-- তুই কি নানার গ্রামের বাড়ি যেতে চাস?

জানালেন তেমন হলে তিনি জুয়েল মামাকে ফোন করে দেবেন। সেখানে ঘুরতে গেলে উনারাও খুশি হবেন। বাট, কেন যেন মন সায় দিচ্ছে না। কেমন যেন মাছি মারা কেরানির মত কপি করা হচ্ছে। গ্রামের বাড়ি যাওয়া, নানা বাড়ি যাওয়া ব্যপারটায় আসল চার্ম ছিল এক্সাইটমেন্ট। ট্রেনে করে পুরো পরিবার মিলে যাওয়া। যাওয়ার দিন তারিখ ঠিক হওয়ার সাথে সাথেই এক্সাইটমেন্টের শুরু। কবে আসবে সেই সময়, কখন ট্রেনে চড়ব, এই আনন্দগুলো এই বয়সে চাইলেও তো পাব না। আর এখন যেতে চাইলে তো গাড়ী ড্রাইভ করেই চলে যাওয়া যায়।

নাহ। অন্য কিছু চাই। এমন কিছু, যেটা রেপ্লিকেট করলেও, ইফেক্টিভ হবে। জীবনে একটা ছাপ ফেলবে। ব্যাপারটা নিয়ে যখন ভাবতে বসলাম, দুটো ব্যাপারই মাথায় আসল। এক দারিদ্র আর দুই ঢাকা ইউনিভার্সিটির কোন হলের হাউজ টিউটর হওয়া। তবে দ্বিতীয়টা হওয়ার আগে বিয়ে জরুরী। সো, প্রথমটা আগে ট্রাই করতে হবে।

মা যখন আমার দিকে আশা নিয়ে তাকিয়ে আছেন, তখন আমি পায়চারি করছি। মন বলছে, নানা বাড়ি যাওয়া ব্যাপারটা তেমন প্রভাব ফেলবে না। যাতায়াতের দৃশ্য কিংবা পথে কোন অভিজ্ঞতা ঘটতে পারে, বাট সে ধরণের অভিজ্ঞতা তো প্রতিদিনই ঘটছে। আসলে উনার লেখায় দারিদ্র, মধ্যবিত্ত পরিবার যেভাবে উঠে আসে, সেটা আমার লেখায় আনতে হলে, আই নিড দ্যা ফিলিং। ঠিক সেই পরিস্থিতিতে আমাকে নিজেকে ফেলতে হবে। এক্সপেরিয়েন্স করতে হবে সেই পরিস্থিতি। 

ব্যাপারটা মাথায় আসতেই উত্তেজনা বেড়ে যায় আমার। মা আমার বিছানায় বসে ছিলেন। এগিয়ে গিয়ে মায়ের পায়ের কাছে বসলাম। বললাম 

— ইয়েস। দারিদ্র। দারিদ্র একটা ভাইটাল ফ্যাক্টর ছিল। আমার ধারণা এভাবে প্রাচুর্যের মধ্যে থেকে আমার 
হুমায়ুন আহমেদ হওয়া হবে না। আমাদের গরীব হতে হবে।

কথাটা শুনে মা বোকার মত তাকিয়ে থাকল আমার দিকে। কেন যেন মনে হল, হুমায়ুন আহমেদের মা থাকলে, এমন রিয়াক্ট করত না। উনি হয়তো ফানি কিছু বলে, পরিস্থিতি বেশ মজার করে তুলতেন। মনে হল, এই ব্যাপারটাও জরুরী। হুমায়ুন আহমেদের, হুমায়ুন আহমেদ হয়ে ওঠার ক্ষেত্রে উনার মায়েরও দারুণ একটা ভূমিকা ছিল। 

মাকে কথাটা বললাম। জানালাম আরও একটা ব্যাপার আছে। তবে সেটা হুমায়ুন আহমেদের মায়ের ব্যাপারে। মা আঁতকে উঠে জানালেন, তিনি নাম পাল্টাতে পারবেন না। হেসে ফেললাম। মনে হল, এমন আরও কিছু ঘটনা আমার জীবনে ঘটা জরুরী। বললাম

— তোমাকে মজার মজার কথা বলতে হবে।

— মানে? আমি কি জোকারী করব নাকি?

— গ্রেট। এরকম। খুব সাধারণ কথায় মজার কোন উত্তর দেবে। 

— কি বলছিস আবোল তাবোল?

নাহ, মা কে এভাবে বোঝানো যাবে না। হুমায়ুন আহমেদের লেখা কিছু আত্মজীবনী মাকে পড়তে দিতে হবে। বললাম

— তোমাকে কিছু করতে হবে না। শুধু কিছু বই পড়বে। পারবে না?

মা বেশ খানিকটা সন্দেহ নিয়ে ঘাড় কাত করলেন। আমি বুঝতে পারছি, মা এটাকেও আমার পাগলামি ভাবছে। তা ভাবুক। আমার ধারণা, কিছু হিউমার মেশানো লেখালেখি পড়লে, মায়ের আচরণে কিছুটা হলেও হিউমার আসবে। 

মা আর বসলেন না। হয়তো ভয় পেয়েই উঠে গেলেন। ভাবলেন আর কিছুক্ষণ থাকলে হয়তো আমি আরও কোন ভয়ঙ্কর আবদার করে ফেলব।  

উনি চলে যাওয়ার পরে আমি আবার ভাবতে শুরু করলাম। কেন যেন মনে ঘুরে ফিরে মোহাম্মদপুর আর দারিদ্র আসছে। মন বলছে আমার হুমায়ুন হওয়ার চাবি লুকিয়ে আছে মোহাম্মদপুরে। কোন এক এক রুমের ঘরে। 

একটু আগেই বোর্ড অফিস থেকে ফিরলাম। সব সার্টিফিকেটের নাম পাল্টাতে দিতে গিয়েছিলাম। আগের দিন গিয়েছিলাম নিয়ম শিখতে। পরে দেখলাম, নিজে কিছু করার দরকার নেই। এখানে বহু দালাল ঘোরাঘুরি করে। ওঁদের একজনকে কাজটা দিয়ে দিলেই হয়। সেটাই আজ সেরে এসেছি। আজ কি আবার বেরোব? 

টাইম ইজ রানিং। হুমায়ুন হওয়ার আইডিয়া মাথায় আসবার প্রায় ছয় মাস হতে চলল, এখন লেখা আসছে না। দুই এক লাইন লিখছি ঠিকই, বাট ওগুলোকে লেখা বলে না। হুমায়ুনের লেখায় যে ম্যাজিক আছে, সেই ম্যাজিক আসছে না।

ঘড়ির দিকে তাকালাম। এখন বাজে সাড়ে এগারোটা। আজ না বেরোনো মানে আরেকটা দিন নষ্ট। মন বলছে আজকে রাতেও কিছু লিখতে পারব না। ঠিক করলাম, এখনই বেরোব। জ্যাম না থাকলে মোহাম্মদপুরের নুরজাহান রোডে যেতে আধঘণ্টা লাগবে। গাড়ী নিয়ে গেলে হয়তো আরেকটু আগে পৌছনো যাবে, বাট গাড়ী নিয়ে যাওয়া যাবে না। গাড়ী থেকে নেমে কেউ যদি এক রুমের একটা বাসা ভাড়া খোঁজে, সবাই ভাববে ইয়ার্কি করছে। ঠিক করলাম, প্রথমে রিক্সায় যাব। এরপরে পায়ে হেঁটে বাসা খুঁজব।  

রাস্তা ফাঁকাই ছিল। মোহাম্মদপুর বাস স্ট্যান্ডে এসে রিক্সা ছেড়ে দিলাম। এরপরে পায়ে হেঁটে এগোতে শুরু করলাম। হাঁটছি আর এদিক ওদিক তাকাচ্ছি। ফিল্ম করলাম মোহাম্মদপুরের এই  রাস্তাগুলোকে কেমন যেন আপন লাগছে। মনে হচ্ছে, এই রাস্তায়ই একদিন উনি হেঁটেছেন। হয়তো রাস্তা এমন ছিল না। হয়তো অনেক ভাঙ্গাচোরা ছিল। রাস্তায় হয়তো এতো যানবাহন ছিল না। তারপরও, অভিজ্ঞতা তো ছিল। হয়তো এখানে দেখা এক দরিদ্র ভিখিরি তাঁকে কোন গল্পের প্লট দিয়েছিল।

বিভিন্ন ল্যাপপোস্টে লেখা টু লেট গুলো মনোযোগ দিয়ে পড়তে পড়তে এগোলাম। একটায় লেখা ‘ছোট পরিবারের জন্য। দুই রুম। এট্যাচ বাথ। কিচেন। একটা বারান্দা’। নীচে আছে একটা ফোন নাম্বার। অ্যাডটা মনে ধরল। বার কয়েক সেটা মনোযোগ দিয়ে পড়লাম।  মোবাইল বের করে ফোন নম্বরটা টাইপ করলাম। ফোন করলাম। এক ভদ্রলোক ধরলেন। বাড়ির বেশ গুণগান করলেন। ফ্ল্যাট সিস্টেমের বাসা। একেবারে আলদা ইউনিট। ভাড়া দশ হাজার। শুনে কেমন আঁতকে উঠলাম। দশ হাজার টাকা ভাড়ায় কেউ যদি থাকতে পারে, সে আর যাই হোক গরীব না।

এগিয়ে গেলাম। আরেকটা অ্যাড দেখলাম। ঐ একই টাইপ। ছোট ফ্যামিলির জন্য। আমার ধারণা এই ভদ্রলোককে ফোন করলেও ঐ রেঞ্জেই ভাড়া চাইবেন। কি করব ভাবছি এমন সময় এক টাউট গোছের লোক পাশে এসে দাঁড়াল।

— ভাইজান কি বাসা খোঁজেন?

লোকটার সাথে কথা বলার কোন ইচ্ছে নেই। মাথা দুদিকে নেড়ে বোঝালাম, ‘না'। এগিয়ে গেলাম। পাশের এক গলিতে ঢুকলাম। দুইদিকে তাকাতে তাকাতে এগোতে থাকলাম। মাঝে মাঝেই ‘টু লেট’ ঝোলানো দেখা যাচ্ছে। তবে এসব বড় ফ্ল্যাট। দুই রুমের যদি দশ চায়, তাহলে এগুলো সম্ভবতঃ বিশ বা পঁচিশ রেঞ্জের। 

এমন সময় আবার আওয়াজ

— ভাইজান কতোর মধ্যে খুঁজছেন?

কথাটা কেন যেন মনে স্ট্রাইক করল। এই ব্যাটা তো বেশ ভাল থট রিডার। আমার আচরণ দেখে বুঝে ফেলেছে, বাজেট আমার মূল ইস্যু। 

আমার গতকালের অভিজ্ঞতা বলছে, এই ধরণের টাউট লোকেরা খোঁজ খবর খুব ভাল রাখে। বোর্ড অফিসের দালালটা খুব ভালোভাবে জানত নাম পাল্টাবার জন্য কি কি লাগে। যেসব জিনিস আমার কাছে নাই, সেসব কোথায় পাওয়া যাবে। কাকে টাকা দিলে দশ দিনের কাজ এক দিনে হয়ে যাবে। সো, ঠিক করলাম, এই ব্যাটাকে ট্রাই করে দেখব।
ঘুরে টাউট লোকটার মুখোমুখি হলাম। বললাম

— তিন হাজার।

কথাটা শুনে তাচ্ছিল্য দেখাবে ভেবেছিলাম। ‘এই টাকায় ঢাকা শহরে বাসা ভাড়া পাইবেন না’ টাইপ কিছু শুনব আশা করেছিলাম। তেমন কিছু বলল না। খানিকটা চিন্তা করল। এরপরে বলল

— আরেকটু বাড়াইতে পারলে, একটা সাবলেটের ব্যাবস্থা করতে পারতাম।

— সাবলেট মানে?

— মানে রান্নাঘর আর বাথরুম শেয়ার করবেন। থাকার রুমটা আপনাদের নিজের থাকব। 

কেন যেন মন টানছে। মন বলছে, গো অ্যাহেড। টাউট ব্যাটা আমার দিকে তাকিয়ে আছে। বোধহয় আমার মন পড়তে পারছে। বুঝে ফেলেছে, আমি প্রায় রাজী।

— এইখানে কাছেই। দুই মিনিট লাগব।

আমি তখনো সিদ্ধান্ত নিই নি। মাকে নিয়ে থাকব। সাবলেট থাকাটা ঠিক হবে কি না ভাবছি। এমন সময় টাউট আবার বলল

— দেখতে তো সমস্যা নাই। পছন্দ না হইলে না নিবেন।

— ঐ ফ্যামিলিতে কে কে আছে? 


চলবে
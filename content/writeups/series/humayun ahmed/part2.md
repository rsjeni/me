---
title: 'Humayun Ahmed'
date: 2018-11-18T12:33:46+10:00
draft: false
icon: 'writeups/writeups-icon1.png'
featured: true
weight: 100
author: 'Razia Sultana Jeni'
tags: ["humayun ahmed"]
categories: ["series"]
heroHeading: 'হুমায়ুন আহমেদ'
heroSubHeading: '২য় পর্ব'
heroBackground: 'https://source.unsplash.com/tjX_sniNzgQ/1600x400'
thumbnail: 'https://source.unsplash.com/tjX_sniNzgQ/400x300'
images: ['https://source.unsplash.com/random/400x600/?nature', 
'https://source.unsplash.com/random/400x300/?travel','https://source.unsplash.com/random/400x300/?architecture','https://source.unsplash.com/random/400x600/?buildings','https://source.unsplash.com/random/400x300/?city','https://source.unsplash.com/random/400x600/?business']
---

২

আমি দৃষ্টি। পুরো নাম বলছি না। পরে একসময় বলব। এই মুহূর্তের জরুরী ঘটনা হচ্ছে, আমি অ্যাকসিডেন্ট করেছি। যে সে অ্যাকসিডেন্ট না, ভয়াবহ অ্যাকসিডেন্ট। কোর্টে গিয়েছিলাম। আর সেখান থেকে ফেরার পথে ট্রাকের সাথে মুখোমুখি ধাক্কা। নেহাত কপাল ভালো, তাই এখনো বেঁচে আছি। পাঁজের দুটো হাড় ভেঙ্গেছে। বেশ রক্তক্ষরণ হয়েছে। তবে তার চেয়েও বড় ঘটনা হচ্ছে, মাথায় আঘাত লেগেছে। 

রোড ট্র্যাফিক অ্যাকসিডেন্টে হেড ইনজুরি এমনিতেই বেশ ভয়াবহ একটা ব্যাপার। এধরণের রুগী বাঁচাতে ডাক্তারদের এমনিতেই হিমিসিম খেতে হয়। আর হেড ইনজুরির পরে যে কয়টা ব্যাপারকে খুব খারাপ উপসর্গ ধরা হয়, তার একটা হচ্ছে জ্ঞান হারানো। আমার সেটাও হয়েছে। অ্যাকিসডেন্টের পর থেকে আমার এখনো জ্ঞান ফেরেনি। তার কারণ সম্ভবতঃ মস্তিষ্কে রক্ত জমাট বাঁধা। অন্ততঃ সিটি স্ক্যান তাই বলেছিল। ফলে আমার বেঁচে ফেরার সম্ভাবনা বেশ ক্ষীণ। তারপরও চেষ্টা চলছে।

আর সেই চেষ্টার অংশ হিসেবে এই মুহূর্তে আমি আছি আইসিইউতে। জীবন মৃত্যুর সন্ধিক্ষণে। চিকিৎসকরা জানিয়েছিলেন আটচল্লিশ ঘণ্টা অবজারভেশানে রাখবেন। একটু পরে সেই আটচল্লিশ ঘণ্টা শেষ হবে। আর ঐ যে বাইরে চেয়ারে বসে ওয়েট করছে, ও হচ্ছে কাজল। মানে আসল নাম কাজল। তবে বেশ কিছুদিন আগে, কোর্টে গিয়ে এভিডেবিট করে নিজের নাম পাল্টে রেখেছে হুমায়ুন আহমেদ। 

পাগল মনে হচ্ছে? আমারও মনে হয়েছিল প্রথম যেদিন কথাটা শুনি। আর নাম চেঞ্জের কারণ যা বলেছিল, তা শুনে তো আমি হাসতে হাসতে মরে যাই। ওর ধারণা, নাম পালটালেই নাকি ও হুমায়ুন আহমেদের মত লিখতে শুরু করবে। শুধু তাই না, এধরনের আরও অনেক পাগলামি ও করেছে গত ছয়মাস ধরে। আস্তে ধীরে সবই বলব। 

তো যা বলছিলাম, কাজলকে শুরুতে পাগলাটে মনে হলেও, এখন আর তেমন মনে হয় না। হি ইজ রিয়েলি অ্যা ব্রিলিয়ান্ট চ্যাপ। কেমিস্ট্রিতে ঢাকা ইউনিভার্সিটির ফার্স্ট ক্লাস ফার্স্ট। এরপরে নর্থ ডেকোটা স্টেট ইউনিভার্সিটি থেকে পিএইচডি করে অ্যাসিস্ট্যান্ট প্রফেসার হিসেবে ঢাকা ইউনিভার্সিটিতে জয়েন করে। এরপরেই ওর ধারণা জন্মায়, ও হুমায়ুন আহমেদ হতেই জন্মেছে। কি বলব? ব্যাপারটা যে অন্ধ বিশ্বাস সেটা বুঝি, তারপরও কথাগুলো ও এতো কনভিকশানের সাথে বলে যে ওর ভুল ভাঙ্গাতে মায়া হয়। আর তাছাড়া আমার ধারণা কিছুদিন পরে ওর এই পাগলামি এমনিতেই থেমে যাবে। 

তবে হি ইজ অ্যা নাইস কম্প্যানিয়ন। ওর সাথে গল্প করতে বেশ ভালো লাগে। যখন গল্প করি, মনে হয় সময় উড়ে চলছে। মনে হয় সারাক্ষণ ওর পাশে বসে থাকি। ঠিক ধরেছেন। আই অ্যাম ইন লাভ। ওর প্রেমে রীতিমত হাবুডুবু খাচ্ছি। 

আর এই মুহূর্তে যে ও মুখ কালো করে বসে আছে, তার কারণ, আমি। আমি মারা গেলে ওর জীবন ভীষণ রকমের ফাঁকা হয়ে যাবে। ও মনে প্রাণে চাইছে, আমি যেন বেঁচে ফিরি। আপ্রাণ চেষ্টা করে যাচ্ছে আমার জন্য। ডাক্তার যা বলছে, সব করছে। রক্ত ম্যানেজ করতে বলেছিল। ফ্রেন্ড, পরিচিত সবাইকে ফোন করে ডাকে। আমার ব্লাড গ্রুপ বি পজিটিভ। যাঁদের ছিল, তাঁরা দিয়েছে। অ্যান্ড ইয়েস। কাজলও আমাকে ভালোবাসে। শুধু বাসে না, বেশ ভালো রকম বাসে। 

আপাততঃ অ্যাকসিডেন্টের গল্পে ফিরে যাই। অ্যাকসিডেন্টটা আমার নিজের দোষেই হয়েছে। রাস্তা পার হওয়ার সময় লক্ষ্য করিনি অন্যদিক থেকে একটা ট্রাক আসছে। নেহাত খুব বেশি স্পিডে ছিল না, আর ড্রাইভার মশাইও ঠিক সময়ে ব্রেক কষেছিলেন, তাই স্পট ডেড হওয়া থেকে বেঁচে গেছি। ট্রাক যিনি চালাচ্ছিলেন, অ্যাকসিডেন্টের পরে তিনি পালাবার চেষ্টা করেননি। যথারীতি গাড়ী থামান। ট্রাফিক পুলিশ উনাকে ধরেন। পুলিশও এসে হাজির হয়। 

এরপরে আমাকে পাশের এক ক্লিনিকে নিয়ে যাওয়া হয়। ওরা সাফ জানিয়ে দেয়, রুগীর অবস্থা ক্রিটিক্যাল। এক্ষুনি বড় কোন হাসপাতালে নিয়ে যান। আমাকে ওখানে নিয়ে গিয়েছিল এক পুলিশ ভদ্রলোক। তিনি সম্ভবতঃ জুনিয়র কেউ। এই ধরণের পরিস্থিতিতে কি করবেন বুঝে উঠতে পারছিলেন না। তখন কেউ একজন বলে আমার ব্যাগ সার্চ করতে।

ব্যাগে পাওয়া যায় আমার ইউনিভার্সিটির আইডি আর মোবাইল ফোন। আই ডি থেকে নাম আর ঠিকানা জানা গেল। আর মোবাইল ফোন থেকে ‘মা' নামে সেভ করা নাম্বারে ডায়াল করে আমার অ্যাসিডেন্টের খবরটা জানানো হয় মাকে।

ট্রাক ড্রাইভারকে অ্যারেস্ট করা হয়েছে। সম্ভবতঃ প্রাথমিক চিকিৎসার জন্য কিছু খরচ ওর পকেট থেকেই এসেছে। যাই হোক, পুলিশ ভদ্রলোক আমাকে নিয়ে এক প্রাইভেট হাসপাতালে পৌঁছলেন। সাথে পুলিশ থাকার কারণেই বোধহয় হাসপাতাল আমাকে ভর্তি করে নেয়। ক্যাজুয়ালিটিতে ভর্তি করে দিয়ে মা কে আবার জানানো হয়। প্রাইভেট হাসপাতালের নাম জানিয়ে বলা হয় মা যেন ওখানেই চলে আসেন।

এর কিছুক্ষণ পরে মা, আয়েশা আন্টি আর কাজল সেখানে আসে। আমার খোঁজ করতে থাকেন। রিসেপশান জানায়, দৃষ্টি নামে এখানে কেউ ভর্তি হয়নি। তখন মা আমার ভালো নাম জানান। সেটা শুনে কাজল আর আয়েশা আন্টির কি রিয়াকশান হয়, সে ব্যাপার পরে একদিন বলব। আজ বরং আমার গল্পটা শেষ করি।

আমার অবস্থা বেশ ক্রিটিক্যাল শুনে সবার মুখ শুকিয়ে এতোটুকু হয়ে যায়। মা অঝোরে কাঁদতে শুরু করেন। কাজল হতভম্ব হয়ে যায়। কেবল আয়েশা আন্টিকে দেখলাম বেশ স্ট্রং। দায়িত্বরত ডাক্তারের সাথে কথা বলে সব ডিটেইলে শুনলেন। আমার অবস্থা, বাঁচার সম্ভাবনা কেমন, এখন কি করণীয়, সব। এরপরে উনাদের জানিয়ে দেন, টাকার কোন সমস্যা হবে না। আমাকে বেস্ট পসিবল চিকিৎসা যেন দেয়া হয়। 

আর কাজল? বেচারা। এমন বিচ্ছিরি পরিস্থিতিতে বোধহয় জীবনে কখনো পড়েনি। একে তো প্রেমিকা জীবন মৃত্যুর সন্ধিক্ষণে, তার ওপর… ওটা পরে বলব।

যাই হোক। এরপরে আমাকে অপারেশান থিয়েটারে নিয়ে আসা হয়। মাথায় অপারেশান করে জমাট রক্ত বের করে দেয়া হয়। বুকেও টিউব দিতে হয়েছে। পরিস্থিতিতে এখনো আশঙ্কাজনক। এই মুহূর্তে আমাকে আর্টিফিশিয়ালি কোমায় পাঠানো হয়েছে। তবে সব ঠিক থাকলে, ধীরে ধীরে আমার জ্ঞান ফিরে আসার কথা। 

এই হাসপাতালে আইসিইউ এর ব্যবস্থা বেশ ভাল। প্রয়োজনীয় খাবার আর ওষুধ এরাই সরবরাহ করে। ফলে এখানে অ্যাটেন্ডেন্ট থাকা জরুরী না। তারপরও এখানে অ্যাটেন্ডেন্ট বসবার জন্য বেশ কিছু লম্বা চেয়ার আছে। এক চেয়ারে তিনজন বসা যায়। সেখানে বেশ কয়কজন রুগীর অ্যাটেন্ডেন্ট বসে আছে।

ইউজুয়ালি সকালে একটা ব্রিফিং হয়। প্রত্যেক রুগীর স্বজনকে রুগী সম্পর্কে আপডেট জানান দায়িত্বপ্রাপ্ত ডাক্তার। এরপরে আর স্বজনদের আর তেমন কোন কাজ নেই। এখানে অ্যাটেন্ডেন্টকে থাকতে বলা হয় না। তবে কেউ থাকলে আপত্তি করা হয় না। 

তারপরও মা নিয়ম করে এখানে এসে বসে থাকছেন। কাজল তো নড়ছেই না। আয়েশা আন্টি বরং সবকিছু সামলাচ্ছেন। বাদলকে উনার বাসায় নিয়ে গেছেন। আমাদের বাসা পাহারা দেয়ার জন্য বিশ্বস্ত একজনকে রেখেছেন। আর কাজলকে খেতে  পাঠাবার সময় উনি নিজে এখানে থাকছেন।

আজকের দিনটা ক্রিটিক্যাল। আমার ভাইটাল সাইন কেমন বিহেভ করে তা থেকে বোঝা যাবে, কি হতে যাচ্ছে। একটু আগে পর্যন্ত মা আর আয়েশা আন্টিও ছিলেন। আন্টি জোর করেই মাকে নিয়ে গেলেন বাসায়। বললেন, ‘কাজল তো থাকছে।’ 

তবে কাজল সম্পর্কে এখন বলব না। এখন আমার গল্প বলব।

নাম তো বললামই, দৃষ্টি। থাকি মোহাম্মদপুরে। বাবর রোডে। হ্যাঁ, হুমায়ুন আহমেদও একসময় থাকতেন বাবর রোডে। আমরা দুই ভাই বোন। আমি আর বাদল। বাদল আমার ছোট। বাবা মারা গেছেন বছর খানেক হল। আর আমার গল্পের শুরুটাও সেখান থেকেই। 

বেশ সুখী সংসার ছিল আমাদের। বাবা ছিলেন ইনকাম ট্যাক্স অফিসার। ইনকাম ট্যাক্সে থাকলেও, ঘুষ খেতেন না। ফলে সেই অর্থে টাকার পাহাড় গড়েননি। যতটুকু যা করেছেন, তার মধ্যে আছে এই বাড়ীটা। কিছুটা জমানো টাকা আর গ্রামের জমি বিক্রি করা টাকা দিয়ে প্রায় চল্লিশ বছর আগে জমিটা কেনেন। এরপরে কিছু লোন আর কিছু জমানো টাকা দিয়ে কোনমতে একতলা একটা স্ট্রাকচার দাঁড় করান। সেটাতেই আছি আমরা বছর দশেক হল।

আমার স্কুল, কলেজ ঢাকাতেই। এরপরে ভর্তি হই ঢাকা ইউনিভার্সিটিতে। ইংরেজিতে। গতও বছর অনার্স কমপ্লিট করি। এরপরে যেমনটা হয়, আমার জন্য ছেলে খোঁজা শুরু হয়ে যায়। দুই একটা করে প্রস্তাব আসছিলও। তবে বাবা তখনো আমার বিয়ে দেয়ার ফেভারে ছিলেন না। উনার ইচ্ছে মাস্টার্স কমপ্লিট করার পরে বিয়ে দিবেন।  

এরপরে আসে সেই দিন। হঠাৎ একদিন হার্ট অ্যাটাক করেন বাবা। ম্যাসিভ অ্যাটাক। হাসপাতালে নিয়ে যেতে যেতে পথেই মারা যান। আর সেই সাথে আমাদের পুরো পৃথিবী উল্টে যায়। একদিনে মোটামুটি সচ্ছল পরিবার থেকে হয়ে যাই নিম্ন মধ্যবিত্ত।

প্রাথমিক ধাক্কাটা কাটিয়ে ওঠার পর থেকে শুরু হয়, ‘কিভাবে চলবে’ দুশ্চিন্তা। বাবা সরকারী চাকুরে হওয়ায় একেবারে পথে বসিনি। মা পেনশান পাচ্ছেন। সর্ব সাকুল্যে পনের হাজার টাকা। আর বাসাটা নিজেদের হওয়ায় বাড়িভাড়া ঘটিত ঝামেলা নেই। মোটামুটি চলে যাচ্ছিল আমাদের।

কেবল পড়াশোনার দিক দিয়ে অবস্থা কিছুটা ভয়ঙ্কর ছিল। বাদল ক্লাস নাইনে। ফলে কোচিং আর স্কুলের বেতন মিলিয়ে প্রায় হাজার পাঁচেক ওর পেছনেই চলে যাচ্ছে। আমি মাস্টার্সে ঢুকেছি কেবল। ঢাকা ইউনিভার্সিটিতে। তাই সেই অর্থে পড়াশোনার খরচ না থাকলেও, যাতায়াত থেকে শুরু করে নিজের প্রয়োজন মেটানোর জন্য একটা খরচের ব্যাপার আছে। সিদ্ধান্ত নিই, পার্ট টাইম একটা চাকরী করব। শুরু করি বিভিন্ন জায়গায় সিভি ড্রপ করা।

লাক ক্লিক করে। ইংরেজিতে অনার্সের কারণেই বোধহয় বাসার কাছেই এক কিন্ডার গার্ডেন স্কুলে টিচারের চাকরী পেয়ে যাই। স্যালারি মোটামুটি। অন্ততঃ মায়ের কাছে হাত পাততে হয় না। আর এভাবেই চলছিল। 
এরপরে আসল সেই দিন। মা সিদ্ধান্ত নিলেন, বাসার একটা রুম সাবলেট দিবেন। 

চলবে
---
title: 'The Paper Marriage'
date: 2018-11-18T12:33:46+10:00
draft: false
icon: 'writeups/writeups-icon1.png'
featured: true
weight: 100
author: 'Razia Sultana Jeni'
tags: ["the paper marriage"]
categories: ["series"]
heroHeading: 'দ্যা পেপার ম্যারেজ'
heroSubHeading: '৩য় পর্ব'
heroBackground: 'https://source.unsplash.com/tjX_sniNzgQ/1600x400'
thumbnail: 'https://source.unsplash.com/tjX_sniNzgQ/400x300'
images: ['https://source.unsplash.com/random/400x600/?nature', 
'https://source.unsplash.com/random/400x300/?travel','https://source.unsplash.com/random/400x300/?architecture','https://source.unsplash.com/random/400x600/?buildings','https://source.unsplash.com/random/400x300/?city','https://source.unsplash.com/random/400x600/?business']
---
৩

সুমন এই হোটেলেরই এমপ্লয়ি। বয়স, আমার ধারণা টুয়েন্টি সিক্স সেভেন হবে। কোয়ালিফিকেশান কি, জানি না। এখানে কি পোস্ট, সেটাও বলতে পারব না। দিবা যেদিন আমাকে হোটেলে নিয়ে যায়, সেদিনই ওর সাথে পরিচয়। ওর কাজ? আমার মত মেয়েদের সাথে পরিচয় আর কার হতে পারে? ওর কাজ অন্য সব রেড লাইট এরিয়ার মতোই। ক্লায়েন্টকে কনভিন্স করা। এখানে কাজ যেহেতু সফিস্টেকেটেড, বোর্ডারদের ভেতর কে পটেনশিয়াল খদ্দের, তাকে আইডেন্টিফাই করা, তাই একটু বুদ্ধিশুদ্ধি ওয়ালা একজনকে রাখা হয়েছে। মালদার ক্লায়েন্টের সাথে দু সেকেন্ড কথা বলেই মনের চাহিদা বুঝে ফেলা, সেইমত সাপ্লাই দেয়া, পুরো কাজটাই বেশ দক্ষ হাতে একাই সামলায় সুমন।

যাই হোক, এখানে ফর্মুলা হচ্ছে, প্রথমে ক্লায়েন্টকে ‘আর কিছু লাগবে?' প্রশ্নটার মাধ্যমে নারী ঘটিত অফারটা দেয়া হয়। ক্লায়েন্টের ঘটে বুদ্ধি থাকলে, নিজে থেকেই বুঝে যায়। ইউজুয়ালি নেহাত ফার্স্ট টাইমার ছাড়া, ক্লায়েন্টগুলো বুদ্ধিমানই হয়। এরপরে মুখে কিংবা ইশারায় ক্লায়েন্ট জানান দেয়, সে ইন্টেরেস্টেড। সুমনের কাজ সেই হিন্টটা দ্রুত ধরে ফেলা।

এই কাজটায় বেশ দক্ষ সুমন। চট করে ধরে ফেলে হোটেলে চেক ইন করাদের মধ্যে কে হতে পারে পটেনশিয়াল ক্লায়েন্ট। বাজে ভাবে বললে, মেয়েদের দালাল বলে ডাকা যায়। তবে এই ধরণের পশ হোটেলে, এদেরকে লিয়াজোঁ অফিসার টাইপ একটা নাম দিয়ে রাখা হয়।

এনিওয়ে, এরপর সুমনের কাজ অনেকটাই রুটিন মাফিক চলে। ক্লায়েন্ট রাজী হলে তাদেরকে আমাদের ছবি দেখানোর কাজটা সুমনই করে। পেশাটা বিচ্ছিরি হলেও সুমন মানুষ হিসেবে বেশ ভদ্র। এবং বিশ্বস্ত। ইউসুফ ভাই বেশ চোখ বন্ধ করে ওকে বিশ্বাস করেন। 

আমাদের সাথে আপনি করেই কথা বলে। আমরাও সুমন ভাই বলে ডাকি। কেউ কেউ অবশ্য সুমন বলে। রিয়েল প্রফেশনাল রিলেশানশীপ। ইভেন আমাদের টাইপ মেয়েদের দিকে যেমন লোলুপ দৃষ্টিতে ছেলেরা তাকায়, সেভাবে তাকায়ও না। একসেপ্ট মি। ফিল করি, আমার ব্যাপারে ছেলেটা উইক। আমার দিকে তাকাবার দৃষ্টিটা অন্যরকম। আমরা মেয়েরা এই দৃষ্টি বেশ ভালভাবেই চিনি। ‘আই লাইক ইউ’ দৃষ্টি।

সুমন আমার সম্পর্কে ঠিক কতটা জানে, জানি না। আমি যে অ্যাডিক্ট, এটা না জানার কথা না। পড়াশোনা কোথায় করি, কি সাবজেক্ট, ফ্যামিলি ব্যাকগ্রাউন্ড এসব জানতে চাইলে, দিবার কাছে অনায়াসেই জানতে পারবে। আমার গাট ফিলিং হচ্ছে, ও জানে। আমি যে লোনে জর্জরিত এই তথ্যটা ওর অজানা না। 

যাই হোক, এখানে অলিখিত একটা সতর্কতা বাণী আছে। হোটেলের কোন স্টাফের সাথে যদি আমাদের কোন সম্পর্ক ধরা পড়ে, সাথে সাথে স্যাক। দুজনই। কোন মেয়েকে বেশি বেশি সুযোগ দেয়া, কিংবা কোন মেয়ের কাছে কোন ফেভার নেয়া, এখানে ভেরি রিস্কি। ব্যাপারটা বেশ শক্ত হাতেই হ্যান্ডেল করেন ইউসুফ ভাই। সম্ভবতঃ ইউসুফ ভাইয়ের চরও আছে। এরপরও ইউসুফ ভাইয়ের চোখ এড়িয়ে, কিভাবে যেন আমাকে বেশি বেশি কাজ পাইয়ে দিত সুমন। অবশ্যে এটাও হতে পারে, আমাকে ক্লায়েন্টরা বেশি চায়। তবে আমার গাট ফিলিং বলে, আমি যে প্রায় প্রতিদিন ক্লায়েন্ট পাই এর একটা কারণ সুমন। 

কাজটা আমার প্রতি ‘আই লাইক ইউ’ থেকে করে, না বিনিময়ে কিছু চায়, জানি না। তবে কখনো কিছু চায়নি। আর এখানে যতদিন আছে, চাইবেও না। কারণ চাইলে, আর ইউসুফ ভাইয়ের কানে গেলে, দুজনেরই চাকরি নট। 

তারপরও, কেন যেন সন্দেহ কাজ করে। ও আজ হোক কাল হোক, ফেভারের রিটার্ন চাইবে। হয়তো এখান থেকে চাকরি ছাড়বার পরে চাইবে। হতে পারে আমি বেশি বেশি ভাবছি, আবার হতে পারে…।

এই যখন অবস্থা তখন একদিন সুমনের ফোন আসল। ক্লায়েন্টের জন্য ফোন না। এই প্রথম এমন ফোন দিল সুমন। ফোনে শুধু জানাল, 

— দেখা করতে পারবেন? বাইরে? 

মনে মনে হেসেছিলাম। কেমন একতা যুদ্ধ জয়ের আনন্দ হয়েছিল। ‘আমি ঠিক ধরেছিলাম’ টাইপ একটা অনুভূতি। অফারটায় তাই খুব একটা অবাক হইনি। এটাই রাইটিং অন দ্যা ওয়াল ছিল। এতো হেল্প করছে, একেবারে ফ্রিতে তো করছে না। ওর অফারও অনেকটাই এক্সপেক্টেড। 

মনে মনে আমি তৈরিই ছিলাম। আমার যে আপত্তি নেই, সেটা সরাসরি না বলে ইঙ্গিতে বুঝিয়ে দেব ঠিক করলাম। তা না হলে কথাটা বলতে যেন বেশি সময় লাগাবে। সেই সময়টা নষ্ট করতে চাই না বলে নিজে থেকেই অফারটা করলাম

— আমার পরিচিত একটা ফ্ল্যাট আছে।

— ফ্ল্যাটে না। কফি হাউজে।

মনে মনে হাসলাম। লজ্জা? না সাহস পাচ্ছে না? না ইউসুফ ভাইয়ের গোয়েন্দাদের ভয় পাচ্ছে? নাকি ভাবছে, ‘বাইরে দেখা করতে বলেছে’ এই বলে আমি ইউসুফ ভাইকে কমপ্লেইন করতে পারি? কমপ্লেইন যে করব না, সেটা কি স্পষ্ট করে জানাবো? আইডিয়াটা বাদ দিলাম। সামনাসামনি দেখা হোক। তখন প্ল্যান চক আউট করা যাবে।

ঠিকানা মুখে বলল। কিছুটা অবাক হলাম। ঢাকায় আমার থাকা এবং ইউনিভার্সিটি গুলশানের আশেপাশে। আর এসকর্টের কাজটা উত্তরার দিকে। আর সুমন যে ঠিকানা বলল, সেটা ধানমন্ডিতে। একটু অবাক লাগলেও, আইডিয়াটা রিজনেবল মনে হল। ইউসুফ ভাই যেন না জানতে পারে, তাই এই ভেনু চুজ করেছে সুমন। রিস্ক নেয়ার দরকার কি? তবে মুখে সেসব কিছু বললাম না। জানালাম, আসব।

আমি ঠিক সময়েই পৌঁছে গেলাম। সুমন আগেই এসেছিল। দেখলাম এক কাপ কফি সামনে নিয়ে বসে আছে। বেশ টেনসড মনে হল। হওয়ারই কথা। ধরা পড়লে আর ওখানে কাজ করতে হবে না। 

ধীরে ধীরে এগিয়ে গিয়ে বসলাম ওর সামনে। ওর কথা ভেবেই বোরকা পড়ে এসেছিলাম। একেবারে টেবিলের সামনে এসে বোরকার পর্দা উঠালাম। স্মাইল দিলাম। ভেবেছিলাম কিছু খাবো কি না জানতে চাইবে। চাইল না। আমার দিকে তাকাল। ওর চোখ বলছে, সামথিং সিরিয়াস। এবার কেমন যেন ভয় ভয় করতে লাগল। খুব বিচ্ছিরি কোন অফার? কোন ক্লায়েন্ট টর্চার ফর্চার করবে কিন্তু বেশি পে করবে, এমন কিছু? মনে আরেকটা চিন্তা আসছে। পর্ন মুভিতে অ্যাক্টিং। ওটা করা যাবে না। ভেরি রিস্কি।

আমার ভীত মুখের দিকে তাকিয়ে একবার হাসল সুমন। কিছুটা আশ্বাসের হাসি। এরপরে অফারটা দিল। প্রথমটায় বুঝতে পারলাম না কাজটা কি? নিজের অজান্তেই মুখ দিয়ে বেরিয়ে আসল প্রশ্নটা।

— মানে?

এবার সুমন বেশ শান্তভাবে পুরো ব্যাপারটা বুঝিয়ে বলল

— পনের দিনের জন্য একজনের সাথে থাকতে হবে। পেমেন্ট ভেরি হাই। পার ডে ওয়ান লাখ। আর সেটাও অ্যাডভান্স। পুরো লোন একসাথে শোধ করে দিতে পারবেন। 

মানে আমার অবস্থার পুরোটাই সুমন জানে। সেকারণেই কি এই অফার? কারণ যা ই হোক, অফারটা দারুণ। এই চক্র থেকে বেরোবার এমন সুযোগ আমি আর কখনোই পাব না। কিন্তু এই মুহূর্তে আমার সেটা চিন্তা না। কেন যেন মাথায় অন্য কথাটাই ঘুরছে।

কথাটা জিজ্ঞেস করলাম। 

— অন্য কোথাও থাকতে হবে?

— সম্ভবতঃ।

প্রথমেই মাথায় যে চিন্তাটা আসল, তা হচ্ছে, এই সেমিস্টারটার বারোটা বাজল। এই সেমিস্টার হয়তো এমনিতেও পার করতে পারতাম না। কোর্স গুলো আবার নিতে হবে। তবে এখন যদি দিন পনেরো বাইরে থাকতে হয়, তাহলে… সেসব নিয়ে পরে ভাবা যাবে। আগে দরকার এই সুযোগটা কাজে লাগানো। হ্যাঁ বলতে যাব, এমন সময় সুমন আবার বলল

— ক্লায়েন্টটা আমার না। আমার এক বন্ধুর।

এবার কেন যেন ভয় পেয়ে গেলাম। এখানে, ইউসুফ ভাইয়ের আন্ডারে একটা ব্যাপার অন্ততঃ নিশ্চিত ছিল, ডিটেইল আগে থেকেই জানতে পারতাম। টর্চার কর পার্টি কি না, অন্য কিছু চায় কি না, সব আগে থেকেই আমরা জানতাম। কোনরকমে শুধু বললাম 

— বাইরের পার্টি?

এবার সুমন গম্ভীরমুখে মাথা ঝুকাল। আর মুখে বলল

— আগের বার ও সাপ্লাই দিয়েছিল। বলল পার্টি ভাল। আগেরবার যাকে দিয়েছিল, সেই মেয়ে কোন কমপ্লেইন করেনি। ওকেই আবার দিত, বাট মেয়েটা আর ওর ওখানে কাজ করে না।

— আর কোন মেয়ে নেই?

— ভদ্রলোকের কিছু ডিমান্ড আছে। ভালো ফ্যামিলির, কালচার্ড একটা মেয়ে লাগবে।

— কেন?

— আসলে ভদ্রলোকের সাথে আমার সরাসরি কথা হয়নি। আপনি রাজী হলে কথা বলব।

বুঝলাম, ইট ক্যান বি এনিথিং। এখানেই, কোন হোটেলে রেখে এঞ্জয় করবে, নয়তো কোন রিসোর্টে। বাইরে যাওয়ার রিস্ক হচ্ছে, টর্চার করলে বাঁচাবার কেউ নেই। কিন্তু ‘ভালো ফ্যামিলির, আর কালচার্ড মেয়ে' যখন চেয়েছে, আর আগেরবার কোন কমপ্লেইন হয়নি, তাই মনে হয় রিস্ক নেয়া যায়। 

তাছাড়া, সুমনের কথা শুনে মনে হল, ওর লম্বা কোন প্ল্যান আছে। আমাকে নিয়ে। মনে মনে যখন এই সব ভাবছি তখন সুমন কথাটা বলল

— কিন্তু কাজটা পেতে হলে আপনাকে ড্রাগ ছাড়তে হবে।

কথাটা শুনে কেমন থমকে গেলাম। ব্যাপারটা আগে ভাবিনি। আমি ভেবেই নিয়েছি কাজটা পেয়ে গেছি। সুমনের কথাটা শোনার পরে উৎসাহে ভাটা পড়ল। আমি ভালমতোই জানি, ড্রাগ থেকে বেরোতে পারব না। কয়েকবার চেষ্টা করেছি। পারিনি। একবার সর্বোচ্চ একদিন থাকতে পেরেছিলাম। এরপরে শুরু হয়ে যায় সারা শরীরে যন্ত্রণা। রীতিমত অসহ্য কষ্ট হয়। কথাটা বলতে যাব এমন সময় সুমন নিজে থেকেই বলল

— আমি একটা রিহ্যাবে কথা বলেছি। প্রাইভেট। ওরা বলেছে দিন পনেরোর ভেতরে সম্ভব।
সুমনের কথাগুলোর মানে বুঝতে কিছুটা সময় লাগল আমার। এর মধ্যে ও ড্রাগ অ্যাডিক্টদের রিহ্যাবে কথা বলে ওখানে আমার পনের দিন থাকার অ্যারেঞ্জমেন্ট করে ফেলেছে। কিন্তু টাকা? ও দিয়েছে? কেন?

নিজের অজান্তেই প্রশ্নটা ঠোঁটে এসে গেল

— টাকা?

— আমি দিয়েছি। ইটস লোন। পেমেন্ট পেলে শোধ করে দেবেন।

বেশ কিছুক্ষণ তাকিয়ে থাকলাম সুমনের দিকে। ও চোখ নিচু করে ফেলল। বোধহয় লজ্জা পাচ্ছে। এই মুহূর্তে যে প্রশ্নটা করতে পারি, সেটা হচ্ছে, এতো মেয়ে থাকতে আমাকে কেন সুযোগটা দিচ্ছেন। জিজ্ঞেস করলাম না। উত্তরটা বোধহয় জানি। মুখে শুধু বললাম

— যদি ডিলটা না পাই?

এবার হেসে ফেলল সুমন। আমার দিকে তাকাল। বলল

— কি আর হবে, দশ লাখের সাথে আরও পঞ্চাশ হাজার লোন যোগ হবে।

কথাটা হেসে বললেও কোথায় যেন একটা অভিযোগ ছিল। ‘কেন আপনারা এই চক্রে পড়েন?' টাইপ একটা হতাশা ছিল ওর গলায়। এর উত্তর আমার নিজেরও অজানা। বড় করে শুধু একটা দীর্ঘশ্বাস বেরোল। মুখে বললাম

— কি করতে হবে আমাকে?


চলবে